---
title: 2025-03-16 - Sessie 6
feed: hide
---

Na goed te hebben geslapen gaat het onverzettelijke ensemble op zoek naar een boot om hun tocht naar het eiland te maken. Faunalynn blijft aan wal, zodat ze op haar olifant kan passen. De rest van het gezelschap laat zijn oog vallen op de Honingmaan, een robuust schip van kapitein [[Bertram Zilvertand]]. Na een korte onderhandeling vindt er overeenstemming plaats over de overtocht inclusief overnachting op een schiereiland.  
  
Eenmaal aan boord vertelt Bertram hoe hij zijn tand en zijn geliefde is verloren aan [[Harry Hardhoofd]], een gemene piraat. De avonturiers luisteren naar zijn verhaal met in hun achterhoofd de gedachte tot herovering van liefde en ivoor tegen betaling van goud en zilver.

Als de avond begint te vallen verandert de sfeer aan boord. Waar velen zich in hun hangmat latten zakken, ruikt Karros onraad. Hij besluit om zijn gevoel hierin te volgen en dat leidt hem naar een drinksessie met de goblins aan boord. Nonchalant vraagt hij ‘wat gaat er vanavond gebeuren vrienden?’ Weifelend kijken ze elkaar aan, maar dan worden ze teruggefloten door een gemene blik van de watergenasi, die ook onderdeel van de bemanning is.

Johnny kan ook niet slapen. Hij verplaatst zich voorzichtig over het dek en spitst zijn oren. Wanneer ze het hem zouden vragen, zou hij aangeven op zoek te zijn naar een emmer. Plots ziet hij [[Helga Honderduit]], de watergenasi, in het water zwemmen. 

Ondertussen is er vanuit het slaapvertrek ook geroezemoes te horen aan dek. Er klinken voetstappen en dan het geluid van een ingetrapte deur. Johnny, slim als hij is, maakt iedereen van de groep wakker. Wanneer ze het dek betreden, zien ze dat er een ander schip naast het hunne ligt.

Drie halflings zijn bezig het vadsige lijf van Bertram naar de andere boot te slepen. De andere boot is van Harry Hardhoofd. Karros, die zich andermaal een opportunist en weinig trouw toont, start een onderhandeling met Harry. Harry ziet wel brood in de gevraagde koeriersdienst en gaat akkoord.

Te midden van de kolderieke situatie is er ook altijd een vorm van vechtlust aanwezig. Bogen worden gespannen, zwaarden worden getrokken en spreuken worden voorbereid. Onder muzikale begeleiding van Johnny komt het geweld verder tot uitbarsting. Harry krijgt klappen en wanneer deze wankel begint te lopen, steekt Johnny hem met een subtiele beweging neer.

Helga en de goblins proberen het verschil te maken, maar Vik schiet Helga tegen de muur alsof ze een keutel is in de hand van een boze baviaan. Na de schermutseling is er tijd om te plunderen. Het naastgelegen schip wordt ondersteboven gekeerd en zelfs de overlevende halfling wordt tot handelsgoed gereduceerd.

Bertram heeft naast een compleet gebit ook wraak gekregen. De groep, onder aanvoering van meesteronderhandelaar Karros, houdt er een boot, edelstenen, zilveren slagtand en eer aan over. De eer kan betwist worden, maar het is wijzer om dat niet te doen.

Na deze vermakelijke overtocht bereiken ze [[Guntherskust]]. Ze leggen aan in de baai en kunnen vanaf daar de Onyxberg zien. Ze besluiten om bij de taveerne naar binnen te gaan. Daar treffen ze [[Hilda Petalsmid]] de dwerg.